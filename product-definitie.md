## Product definitie

Voor **iedereen in Nederland**, die **vrienden, familie en/of economie wil beschermen tegen coronabesmettingen**, 
is de **notificatie-app** een **app** die **jou helpt te voorkomen dat je ongemerkt het virus doorgeeft**. 

In aanvulling op het **analoge contactonderzoek**, bieden wij **de mogelijkheid om de mensen die jij ontmoet hebt sneller te waarschuwen en ook de mensen te bereiken die je niet kent**.

### Wat doet de app?

De app maakt gebruik van de [Google](https://www.google.com/covid19/exposurenotifications/)/[Apple](https://www.apple.com/covid19/contacttracing) Exposure Notification API. Die houdt via Bluetooth Low Energy (BLE) bij welke andere telefoons bij jou in de nabijheid zijn. Dat gebeurt anoniem en veilig.

De app waarschuwt de eigenaar als die in de afgelopen 14 dagen in de buurt is geweest van een app-gebruiker die in de dagen na die ontmoeting positief getest is op COVID-19 en tijdens de ontmoeting mogelijk al besmettelijk was.

Via de app kan de eigenaar van de telefoon doorgeven dat hij of zij positief getest is op COVID-19. Dat kan alleen met een eenmalige bevestigingscode van de GGD, om misbruik te voorkomen. Pas daarna worden andere app gebruikers die in de buurt zijn geweest gewaarschuwd.


### Wat doet de app niet?

In de app worden geen persoonsgegevens opgeslagen. De app weet niets over de identiteit van de eigenaar van de telefoon.  

De app maakt geen gebruik van locatiegegevens en slaat deze ook niet op. Niet met GPS, niet op een andere manier. 

De app kan nooit live zien of iemand besmet is met COVID-19. Dat is technisch onmogelijk. Het is dus geen COVID-radar die je in het dagelijks leven beschermt. De app helpt je om - als jij besmet raakt - die besmetting niet door te geven aan anderen.

De app onthoudt niet of de eigenaar van de telefoon positief getest is of een blootstellingsmelding heeft ontvangen. De app kan dus niet als COVID-paspoort gebruikt worden. 

De app is geen vervanging van het werk van de GGD. Het handmatige contactonderzoek blijft gewoon doorgaan. De app is daar vooral een snellere - maar minder precieze - aanvulling op.

De app meet geen exacte afstanden. Hij weet dat je in de buurt van iemand bent geweest, en dat je daardoor mogelijk het risico loopt besmet te zijn geraakt. Maar hoe dichtbij je exact was, is niet te zeggen. 

De ontmoetingen die via BLE zijn geregistreerd worden alleen op de telefoon van de app gebruiker bewaard, en niet op een centrale server opgeslagen.

